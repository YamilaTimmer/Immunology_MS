# Diagnose 
MS wordt vastgesteld door een neuroloog. Die gebruikt een specifieke checklist om MS te diagnosticeren, beter bekend als de **McDonald criteria**. Eerst wordt er aan de hand van lichamelijk onderzoek en het verhaal van de patiënt besloten of de patiënt mogelijk lijdt aan MS. Vervolgens worden de bevindingen bevestigd met behulp van onderzoeken zoals een bloed-, hersenvloeistof- of MRI-onderzoek (Amsterdam UMC, 2018).

## McDonald criteria
De McDonald criteria bestaat uit 2 globale punten waaraan de patiënt moet voldoen om de diagnose MS te krijgen, hierbij wordt gekeken naar een spreiding in tijd en een spreiding in plaats van de klachten:

- Er hebben zich meerdere episodes (of '[schubs](vormen.md/#relapses)') van lichamelijke klachten voorgedaan (= spreiding in tijd)
- De episodes van lichamelijke klachten zijn van minimaal twee verschillende plaatsen afkomstig in de hersenen, het ruggenmerg of de oogzenuw (= spreiding in plaats)

Bij het voldoen aan de criteria kan de diagnose MS worden gesteld. Met de McDonald criteria is het makkelijker om de diagnose [Relapsing Remitting MS](vormen.md/#Verschillende-vormen) (RRMS) te stellen, vanwege de duidelijke episoden die zich voordoen. Bij het diagnosticeren van primair progressief MS (PPMS) worden de criteria anders toegepast vanwege het ontbreken van duidelijke episoden (Amsterdam UMC, 2018).
___________________________________________________________________
## Eerste onderzoek 

Als eerste stap voor het vaststellen van MS, zal de neuroloog de patiënt ondervragen over de gezondheidsproblemen die op dit moment spelen, maar ook over gezondheidsklachten die mogelijk eerder bij de patiënt voorkwamen. Hierna volgt een **lichamelijk onderzoek**, waarbij de neuroloog o.a. zal kijken naar reflexen, evenwicht, spraak oogbewegingen en been- en handcoordinatie. Dit geeft de neuroloog een beter beeld van waar in de hersenen of het ruggenmerg de ontstekingen voorkomen, in het geval van MS. Ontstekingen geven namelijk verschillende symptomen, afhankelijk van de locatie. Daarnaast kan het lichamelijk onderzoek en het verhaal van de patiënt de neuroloog ook helpen om MS juist uit te sluiten. Als er vermoedens zijn van MS, zal de patiënt een aantel extra onderzoeken moeten ondergaan, om met zekerheid de diagnose MS te kunnen stellen (Multiple Sclerosis Society UK, n.d.).
___________________________________________________________________
## MRI-onderzoek 

Een MRI-scanner maakt gebruik van '`Magnetic Resonance Imaging`', ofwel een sterk magnetisch veld dat een gedetailleerd beeld kan creeeren van de binnenkant van de hersenen en het ruggenmerg. MRI is een zeer nauwkeurige methode en kan de exacte locaties en grootte van ontstekingen, schade of littekens vaststellen. MRI-onderzoek is vaak de beslissende factor in het vaststellen van de diagnose MS en bevestigt de diagnose bij ruim 90% van de patiënten met MS (Multiple Sclerosis Society UK, n.d.).
___________________________________________________________________

## Lumbaalpunctie

Bij een lumbaalpunctie wordt er hersenvocht afgenomen uit de ruimte rond het ruggenmerg. Deze vloeistof wordt vervolgens onderzocht op de aanwezigheid van antilichamen. Bij patiënten met MS komen namelijk bijna altijd antilichamen voor in het hersenvocht, dit is een teken dat het immuunsysteem actief is in de hersenen en het ruggenmerg.
___________________________________________________________________

# Bronnen
- Amsterdam UMC. (2018, 24 januari). Diagnose MS: sneller en even betrouwbaar. [https://www.vumc.nl/nieuws/nieuwsdetail/diagnose-ms-sneller-en-even-betrouwbaar.htm](https://www.vumc.nl/nieuws/nieuwsdetail/diagnose-ms-sneller-en-even-betrouwbaar.htm)
- Multiple Sclerosis Society UK. (n.d.). How is MS diagnosed? [https://www.mssociety.org.uk/about-ms/diagnosis/the-tests-for-ms](https://www.mssociety.org.uk/about-ms/diagnosis/the-tests-for-ms)
